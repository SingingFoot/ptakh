<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link rel="stylesheet" href="/css/pages.css">
    <title>Частина перша</title>
</head>
<body>
    <div class="container">
        <h1 class="title">Історії Українського Божевілля</h1> 

            <div class="textbody">
                <div class="epigraph">Події та обставини тепер так переплутуються одна з одною, що майже неможливо розрізнити їхню послідовність. І хай мене ніхто не звинувачує у зміщенні часів, якщо іноді викладаю я наступні події раніше, ніж попередні.</div>
                <div class="vid">Відукінд Корвейський. “Діяння саксів”.</div>
        
                Назарій Бомба посварився із хазяїном наливайки Акбером Абдуллою Огли через те, що рідко платив, і довго сидів, розповідаючи свої безкінечні байки.
                — А, йди додому! — кричав до нього Абдулла. — Як не можеш платити, то дай іншим місце!
                    — Чекай, Абдулла, зараз піду, — відповідав Назарій. — Дай мені лише розповісти одну, дуже коротку історію. Обіцяю, тобі сподобається! 
                    — Сподобається, коли заплатиш! — кричав Абдулла. — Ти мені вже тисячу винен. Давай гроші або йди!
                
                    І тут до наливайки зайшов Мирон Стереохмара, відомий в тих краях пройдисвіт, і сказав привселюдно.
                — Нехай розповідає. І якщо мені сподобається його розповідь, то я виплачу його борг тобі. А якщо не сподобається, то його борг переходить мені, і він вже тоді буде винен мені.
                — Чекай, — злякався Бомба. — Як це я буду винен тобі? А що ти від мене захочеш?
                — Нічого з того, що в тебе немає, — посміхнувся Мирон. — То як? Пристаєш на мою пропозицію?
                А Назарію краще язиком молоти, ніж платити, бо все одно нема чим. От він і почав свою історію, яку, окрім Мирона, всі в цьому генделику чули не менше десяти разів.
            </div>
        
</div>
   

</body>
</html>